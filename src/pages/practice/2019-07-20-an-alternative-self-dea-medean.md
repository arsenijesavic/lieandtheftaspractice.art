---
templateKey: practice
title: An alternative self - Dea Medean
featuredimage: /img/krugovi.jpg
date: 2019-07-20T11:35:09.133Z
type: Alter Ego​
authors:
  - author: Lana Pavkov
---
Došla sam kasno uveče, grad je bio prazan, sve je bilo mokro od kiše. Popizdela sam vukljajući kofere uzbrdo. Fuj. Negde usput sam izgubila Kirilovu kapu. Kad sam došla u stan ispušila sam jednu cigaretu i zaspala tako u odeći, sa mokrom kosu. Sanjala sam. Dolazim na neko mesto, a tamo sam otišla sa nekom namerom. Dan je. Nema nigde nikog. Kao neki spomenik, velika površina plitke vode koja je okolo popločana krem belim mermerom. Uzela sam to po šta sam došla. U trenutku sam pala, izgubila svest. Kratko sam dole, onda se pridižem i dlanovi me peku. Pogledam ih, na oba dlana, kao iscrtan, nalazi se po jedan crni, tanki krug. Koža u granicama kruga se pomera. Rupa. Odjednom ležim na krevetu u zamračenoj sobi. Gledam u nokte. Dugi su i iskrzali, oštećeni. Iz njih izlazi plamen koji ne umem da koristim. Slučajno zapalim sliku na zidu. Rupa. Kuća puna dugih, uskih hodnika. U hodnicima puno vrata. Veče je. Oči su mi crne boje skroz. Prolazim kroz taj hodnik. Jedna vrata se otvaraju, iz njih viri devojčica u spavaćici. Ima dugu, svetlu, kovrdžavu kosu. Gleda me. Mahnem devojčici, ali ruka napravi ono sa dlanom u crnom krugu, a i oči su mi crne. Ona se uplaši i ode. To me rastužilo. Odlazim u svoju sobu i legnem ponovo na krevet. Dlanovi me peku. U kući je bio čovek koji nam je gost. Dao mi je bordo tabletu koja izgleda kao da je od gume. Isprva mislim da mi je ta tableta potrebna da se osećam bolje u novom stanju, ali brzo shvatim da me slabi. Osećaj je da svi misle da sam zla iako nemam takve namere ali tako izgledam.



Sutradan sam ustala i otišla da nađem posao. U ovom gradu je nemoguće naći posao. Stalno čitam novine, ponekad imam osećaj kao da se nadam da ću tamo pročitati nešto važno za mene, to se, naravno, ne dešava. Dala sam u oglase da gledam u kafu i proričem sudbinu. Crnom magijom neću više da se bavim. Osim ako za to ne bude nužno bilo potrebe. Izbegavam ljude, gadi mi se da ulazim u kontakt sa njima. Bojim se nekom ću nešto ostati dužna. Ili će neko meni, još gore. Ljudi baš umeju da me isprovociraju, ja bežim od njih a oni se za mene lepe. Kakva je to kletva jebote. Ovde sam počela da psujem. I propušila sam. Ima ovaj grad jaku energiju, osećam je često. I povuče te, ni ne znaš kad ti se desi da poprimiš navike. 



Nedostaje mi nekad kuća. Ali ne smem da mislim na to, čim me nešto podseti na kuću, sečem to u korenu. Povući će me u neku destrukciju. Osetim mučnine. Ne mogu da zaboravim sve. Onda mi se telo naglo umori, postane slabo, i sve me peče iznutra. Trudim se da postignem kontrolu nad tim, ali to je prosto nemoguće. Kada se javi jedna sekunda slobodnog vremena, čim moje misli nađu prostor u mojoj glavi, odem u tu slabost. Sva me obuzme. Kao da me vreba, kao da čeka da sam besposlena, da me ščepa i uzme sebi. Onda kažem, Mir Božiji i bude mi još gore. Shvatim da nikad neću počivati u miru. A mir, to je raj. Ako ta destinacija otpada, ostaje samo još jedna. Nerado mislim na nju. Fuj.



Dea Medean
